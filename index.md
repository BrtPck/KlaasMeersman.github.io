---
title: 
---


## Bezoek aan Colruyt groep

Voor het project rond vertical farming zijn we op bezoek geweest bij Colruyt groep om hun implementatie te bekijken. We lichten de opgedane kennis voor het verbeteren van ons project toe op deze pagina.

Colruyt groep maakt gebruik van een gesloten systeem. Zo kunnen ze het licht, de temperatuur en de luchtparameters met hogere precisie aansturen en dus de juiste omgeving voor de planten creëren. Toch zullen wij dit niet toepassen. Onze implementatie is gericht op particulieren voor thuisgebruik en dient daarbij ook als decoratief element. Dat is onmogelijk met een gesloten systeem.

De initiële experimenten zijn niet uitgevoerd op vruchtdragende planten maar wel op bladgroenten. De laatste zijn eenvoudiger op te kweken. Bij vruchtdragende planten moet ook de smaak en het uiterlijk van de vrucht in rekening gebracht worden. Deze extra parameters compliceren het kweekproces. We vragen ons dus ook af of paprika’s de meest voor de hand liggende optie zijn en stellen voor om te beginnen met kruiden en/of bladgroenten.

Om alle planten met dezelfde snelheid te laten groeien, moeten ze gelijk verlicht worden. We kunnen dit bereiken door gebruik te maken van reflectoren rondom de planten, bijvoorbeeld aluminiumfolie. Hierdoor hebben we ook minder LED’s nodig. Wanneer we met een vast aantal LED’s werken, kunnen we de intensiteit verminderen, wat resulteert in een efficiënter gebruik van het beschikbare vermogen.

We zullen ook zorgen voor luchtverplaatsing met het doel stevige stengels te bevorderen en het transpiratieproces te versterken langs de bladeren, wat een gunstig effect heeft op de gezondheid van de planten.

Verder hebben we een beter inzicht gekregen in het leveren van voedingsstoffen, hydratatie en zuurstof aan planten. Voorafgaand aan het bezoek hadden we al meerdere hydroponische systemen overwogen, waaronder het eb- en vloedsysteem, dat ook tijdens het bezoek werd besproken. Het eb- en vloedsysteem houdt in dat een bak waarin de planten staan, wordt gevuld met voedingsrijk water en na verloop van tijd weer wordt geleegd. Dit is een veelvoorkomende en eenvoudige methode om te implementeren. Uit het bezoek is gebleken dat een druppelsysteem, zoals dat gebruikt wordt bij Colruyt, meer uniforme resultaten oplevert. Dit komt doordat er een gelijkmatige toevoer is naar elke individuele stengel. Bovendien verbruikt een druppelsysteem
minder water en is de voeding in het water beter regelbaar per plant. Daarom hebben we besloten dat voor onze vertical farm het druppelsysteem de beste optie zal zijn.

Ook stelden ze het gebruik van steenwol (leverancier Grodan) voor als substraat. Dit substraat heeft als voordeel dat het properder en beter controleerbaar is voor ziekteverwekkers dan teelaarde. Er zullen minder schimmelinfecties en rot optreden en de voedingsstoffen kunnen gecontroleerd toegevoegd worden. Bovendien is de prijs vergelijkbaar met teelaarde. Steenwol kan gedurende aanzienlijke tijd water bijhouden (4-14 dagen), en het water voor de ontkieming kan hergebruikt worden voor de initiële groeifase. Er moet rekening gehouden worden met het toevoegen van drainage gaten in het substraat na het ontkiemen van het zaad. Daarenboven wordt een discontinu (tweemaal daags) druppelsysteem aangeraden voor dit substraat.

Enkele eerdere ideëen laten we achterwege. Metingen met eventuele lichtsensoren zijn weinig representatief voor het licht dat de planten zelf opvangen. Deze zullen we dus niet meer gebruiken. We stappen ook over van een aquaponic naar een hydroponic systeem en zullen de temperatuur van het water niet regelen.

